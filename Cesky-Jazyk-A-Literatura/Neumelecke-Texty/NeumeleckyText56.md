**56.**

**CHARAKTERISTIKA**

(z řec. charaktér = razidlo, vyryté znamení) – systém motivů bezprostředně spjatých s postavou literárního díla, vystihující její zevnějšek, povahové vlastnosti a vnitřní život. Zakládá se na slohovém postupu popisném, doplňovaném často prvky výkladovými nebo vyprávěcími.

Tradičně se ch. dělí na _přímou_, kde povahové rysy literárního hrdiny označuje autor, jiná postava, popř. hrdina samotný (autocharakteristika), a na _nepřímou_, zprostředkovanou čtenáři popisem jednání a chování hrdiny v určitém prostředí, situaci nebo zobrazením jeho vnitřního světa. Ch. může být dále _statická_, jestliže se povaha postavy líčí jako hotová, ucelená, v průběhu děje neměnná, nebo _vývojová_, genetická, sledující vývoj postavy v závislosti na průběhu děje. Rozlišuje se též ch. _vnější_ (popis zevnějšku osoby) a ch. _vnitřní_ (výčet psychických rysů), dále ch. _individuální_ zachycující výrazné vlastnosti jednotlivce a ch. _skupinová_, postihující typické znaky příslušníků určitého kolektivu (např. zájmového, profesionálního apod.). V ch. _subjektivní_ se uplatňuje autorův hodnotící přístup. V literárním díle převládají rozmanité postupy ch. nepřímé opírající se o dějovou linii. Důležitou složkou nepřímé ch. jsou promluvy postav, naznačující výběrem jazykových prostředků její sociální původ, stupeň vzdělání, temperament apod. Moderní próza využívá všech způsobů výstavby textu (např. různé formy řeči, vnitřního monologu aj.) a rozmanitých jazykových prostředků k psychologickému prohloubení a dynamizaci ch. literárních postav.

(Slovník literární teorie)

**- uveďte účel textu**

**- jaké druhy charakteristiky text uvádí?**

**- čím se liší charakteristika přímá a nepřímá?**

**- identifikujte funkční styl a slohový útvar**

**- uveďte funkce tohoto stylu, jeho znaky a další slohové útvary**

**- charakterizujte jazykové prostředky užité ve výňatku**

**Zpracování:**

